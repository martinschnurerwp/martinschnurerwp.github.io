---
layout: post
title:  "Objav v Kahire"
date:   2017-03-10 16:42:13 +0100
category: zaujimavosti
source: "wikipedia.com"
author: Martin Schnurer
---
KÁHIRA - Egyptskí a nemeckí archeológovia objavili v podzemných vodách káhirskej chudobnej štvrti časti obrovskej starovekej sochy. Veria, že znázorňuje faraóna Ramessa II., ktorý Egyptu vládol pred 3000 rokmi. Na rovnakom mieste vtedy totiž stálo staroveké mesto Heliopolis, kde faraón postavil chrám slnečného kultu. Nález je podľa egyptského ministerstva pamiatok veľmi významný. Informovala o tom agentúra Reuters.


"Minulý utorok mi zavolali, že objavili obrovskú kremencovú sochu, pravdepodobne Ramessa II.," povedal agentúre Reuters minister pamiatok Chálid Anan.

Najmocnejší vládca starovekého Egypta Ramesse II., ktorý je niekedy tiež označovaný ako Ramesse Veľký bol tretím panovníkom 19. dynastie, ktorá vládla v rokoch 1279 až 1213 pred naším letopočtom.

Viedol niekoľko vojenských expedícií a rozšíril územie Egypta, za jeho vlády siahalo od Sýrie po Núbiu. Jeho nástupcovia ho označovali za "významného predka".

![](http://img.topky.sk/big/1933127.jpg/socha-kahira-objav-ramesse-II.jpg){:class="md-image"}

Egyptsko-nemecká expedícia tiež objavila časť pieskovcovej sochy Sethiho II., ktorý bol vnukom Ramessa II.

Na mieste nálezu stál kedysi chrám, ktorý bol jedným z najväčších v Egypte. Bol takmer dvakrát taký veľký ako Amonov chrám v Karnaku. V období starovekého Ríma a Grécka ho však zničili. Obelisky z miesta prepravili do Alexandrie či do Európy a opracované kamene sa rozkradli a použili pri budovaní Káhiry.

Archeológovia teraz vykopávajú zvyšné kusy sochy. Potom budú nález reštaurovať. V prípade, že majú pravdu a naozaj ide o Ramessa II., bude socha stáť pri vchode nového Veľkého egyptského múzea, ktoré má byť otvorené budúci rok.

* Článok je citovaný zo zdroja [zdroj](http://www.topky.sk/cl/13/1614831/Velky-objav-archeologov--VIDEO-V-chudobnej-stvrti-Kahiry-sa-na-nich-usmialo-stastie)
